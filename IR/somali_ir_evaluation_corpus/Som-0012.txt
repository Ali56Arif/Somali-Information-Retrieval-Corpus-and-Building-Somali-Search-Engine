Saddex Goor Xaq Mudan Xasan Daahir Ismaaciil “Weedhsame” Ninka soomaaliyeed hidde ahaan wax uu lahaa qofnimo aad u qallafsan aadna u arxan daran, duruufaha nolosha iyo degaanka oo adkaa ayaana sidaa ka dhigay. Taasi wax ay keentay in debecsanaanta, qoboobaanta iyo naxariista loo arko jileec, nugayl iyo liidnimo. Kakanaanta ninka soomaaliyeed wax ay aad u ga muuqataa suugaanta oo ah waxa ka turjuma dareennada u gu hooseeya ee dadka. Maansada soomaalidii hore aad ayay u yar tahay inta muujinaysa jacaylka, naxariista iyo guud ahaan macaanka nolosha.
Qofnimada sidaas u adadag ayuu ninka soomaaliyeed nolosha oo dhan la galay. Tusaale ahaan xidhiidhka qoyska (marwo, waalid, walaal iyo ubad intaba) ninku wax uu u la dhaqmi jiray si qallafsan, oo aanu marnaba jacaylkiisa muujin. Qaabkaas ayuu u arkayay in ay tahay in loo dhaqmo si aanay noloshu u jilcin oo u jabin. Sababtaas ayay maansada raggii hore aad u gu yar tahay tix nin hooyadii ku ammaanayo, ama aabbihii ama walaalladii ama ooridiisa ama ubadkiisa. Koolkoolinta ayuu diiddan yahay oo u arkaa daciifimo. Kolka uu xubnaha qoyskiisa tilmaamayo wax uu odhan jiray “odayga iyo islaanta i dhalay”, “kuwa aannu walaalaha nahay”, “ta ii dhaxday, yaryarka hooyadood, ta aannu wada joogno iwm”, “kuwa aan dhalay”. Haddaba is la xilligii ay dhaqankeenna soo gashay ninku in uu jacaylkiisa ka maansoodo, oo weliba u rogo fan iyo suugaan bulsheed, ayay bilaabatay xidhiidhka gacaltooyo ee qoysku in uu is muujiyo oo afka la ga sheego. Tusaalayaal badan ayaynnu soo helaynnaa sidii ay arrintani bulshada u ga dhex abuurantay ee u faaftay. Haddaba hooyada oo ah ruux mudan xurmada iyo jacaylka u gu badan ayuu ninkii soomaaliyeed ee qallafsanaa u debcay oo bilaabay in uu dhabteeda ka ooyo. Taa sababteeda dad baa moodi kara diinta oo aan hore loo aqoon oo dhowaan la bartay, laakiin diintu waxa ay hooyada ka tidhi qof muslin ahi weligiiba wuu yaqaannay. Isbeddelka waxa keenay taa ma aha ee waa furfurnaantii iyo cusboonaantii dhaqanka soo galay.
Maansooyinka badan ee xurmada iyo jacaylka hooyada la ga tiriyay maanta aad bay u badan yihiin, idilkoodna waa wax la curiyay intii ay cusboonaantu bilaabatay. Laba heesood oo isu xilli dhowaa, kuna beegnaa badhtamihii 1970-nadii, oo ay ka la tiriyeen Maxamed Ibraahin Warsame “Hadraawi” iyo Carays Ciise Kaarshe, ayaa meesha u gu sarraysa ka galay maansada maamuusidda hooyada. Dabadeedna dhaqan ayay noqotay.
Heesta halkan ku qoran oo tubtaa ku arooraysa waxa tiriyay Xasan Daahir Ismaaciil oo la gu naanayso “Weedhsame”.