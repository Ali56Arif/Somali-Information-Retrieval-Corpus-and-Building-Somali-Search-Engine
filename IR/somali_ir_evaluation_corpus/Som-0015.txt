Bulshadaan muddo dheer u macallin ahaa Maansheeyey sidii mahiigaan Rag maali og baa markaa u cushoo Miciinkeeda maandhow way necebtoo Cashuurba mudduu u miisaayoo Waa kii maskaxdiisa maal siiyoo
Maahmaah ka sameeyey mahadho ahoo Cabdi baa ku matalay miroodka lo’dee Hadduu maqalkii musbaar kaga jiro Milgahaa calankiyo midnimada ba
Haddaanay u muuqan maaree. Qabyaalad masayrtay haw muhatee Waa kaa muruqoodi maadh ka qadshoo Minjiyo madax toona garan maynoo Maroodi u maydhi kari maynee
Mur iyo dacar mowjadaha lidiqa ah Mabda’aa lagu jabay mashruuca xilka leh Ruuxii ku milmaa xumaan martiyee Ha moodin in uu macaash ku jiroo Intoon dhiig ka miirto maatida Maryahaan ku tukado marmarin maayee
Jidiinka madow nafyahay ka maqline Waa taa mustaqiimkii laga maarmooXaaraan maqdacaa mubaax noqotoo
Masuul la dirtoo miskiinka dulmiya Magaratada maalki baa hodayoo
Musuq bay ka dhisteen mandaradaha oo
Madluunna macbuudku waa ogyahee
Iimaan madhan baa musiibo ahoo
Tamashle
Ibraahin Yuusuf Axmed ”Hawd” Kulaylka qorraxda ayuu ka hadhsaday oo goor duhur iyo casar u dhexeysa sariirta dhabarka u gu jiifaa. Qol uu keli ku yahay ayuu saqafka indhaha ku hayaa. Diillimo yaryar oo saqafka ka muuqda ayay eegmadiisu ogaan la’aan u raacraacday, fekerka iyo xusuusta uu ku maqan yahay ayuuna sii macaansaday. In kasta oo aanay hurdo badani hayn in uu kulaylka ka yara seexdo ayuu doonayay. Laakiin gabadha uu berri u ardaadhigayo arrinkeeda ayaa markiiba ku soo dhacay iyo sida hawli noqon doonto. Waa tu yar oo wacan oo ay go’aan adag is la meel dhigeen, xaggeedana ka ma welwel qabo, laakiin xilka ku soo socda sida uu u maamuli lahaa ayay maalmahan oo dhan maskaxdiisu dayn la dahay. Hawsha guurka ayuu fekerku ku soo galay, laakiin imika xusuuso iyo filashooyin is ku wada raran oo aanu u tooghayn baa ku soo furmay, dabadeed wuu is ka sii jeclaystay. Mar uu fekerkiisa jiciirtay ku baraarugay wuu la yaabay sida ay maskaxdu maalinba meel aanu filayn u gu hayaamiso. Cajiib! Alla maskaxdu tan badanaa! ayuu la yaabay. Riyooyinkii xalay buu la fajacsanaa iyo sidii ay run u gu ekaayeen, iyo dhulkii ay geeyeen, iyo meesha imika loo daaddihiyay. Alla maskaxdu qaad weynaa! ayuu is yidhi. Mar kale ayuu mala’awaalkii macaanaa la tegay oo samada u la baxay. Saqafkii buu dhex galay oo ku libdhay. Wuu ogaa in uu sii socdo oo xiskiisu dhalanteed ku sii lumayo, laakiin wuu isa soo qaban kari waayay, naftiisa ayaa doonaysay oo wuu sii jeclaystay ilaa uu lumay oo is waayay. Imika waa soddon jir Burco ka ga shaqaysta farsamada baabuurta, laakiin yaraantii reer miyi buu ahaa. Miyiga in uu ku noolaado oo xoolo dhaqdo oo degaanka dabiiciga ah dhex joogo ayuu ka jeclaa Burco, duruufaha nolosha ayaa se magaalada qiiqa iyo siigada iyo qaylada badan ku dabray. Qiiqa iyo siigada iyo qaylada iyo qorraxda ayuu imikana ka soo dhuuntay marka uu sariirta dhabarka u jiifo ee saqafka eegayo ee khayaaligiisu faraha ka baxay. Degaan miyi iyo xoolo iyo duni dhan buu daawanayaa.
Isaga oo aad u niyad wacan ayuu tegay miyiga oo roobban oo barwaaqo ah oo xooluhu dhaleen. Wax waliba waa ay wacan yihiin oo qurux badan yihiin. Wax waliba. Wax uu dareemayaa gobannimo iyo weynaan iyo sarrayn iyo jacayl iyo raynrayn. Waa barqo aan kululayn oo qorraxdu daruuraha roobban ku dhuumaalaysanayso. Dhulku uumi udgoon oo rays ah buu neefsanayaa. Roobabkii kuga ayaa ciidda jilciyay, xalayna gudgude weyn baa arlada miray oo kolka cagtu dhulka ku dhacdo wuu diismayaa oo dayaan baa ka yeedhaya. Waa ay aad u dhir badan oo caleentu dabooshay. Geed waliba bilicda abuurtiisa u gu sarraysa ayuu ku dhaatay, wax uuna soo bandhigay caleen, ubax, midho iyo laamo curdin ah. Geed waliba barwaaqada ayuu ka hodmay, dabadeed noolaha martiya deeqsinnimo ku sooray. Noloshu waa ay is buuxisay oo waxba ma dhinna, wax walibana waa raalli. Kaynta hawrtay ayuu keligii dhex marayaa. Ma degdegsana oo dan ka baylahaysaa ma jirto. Waa tamashle. Wax uu qabaa wanaag nafsadeed oo aad u weyn.
Muskiyo ma arkaan maraa qodax loo
Meydkiyo ma tebaan marxuunka dhintoo
Kuwii mamay baa hadhaw mergadoo
Laf meel xun istaagtay baa makashoo
Mawdkii dili laa maqnaan maayee
Mar baa iman doonta uu mudayoo
Ifka ba maararrowgu waa maalmee