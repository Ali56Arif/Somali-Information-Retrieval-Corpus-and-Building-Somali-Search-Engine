Maalinta Goonni Isku-taagga
In maalintaas la saanyado, in weynaynteeda la caadaysto oo xuskeedu joogto noqdo, in subaxdii fagaarayaasha la tago, habeenkiina dadka qaarkii aqalka dalka looga arrimiyo waxoogay casho ah ku cunaan; in cashadaas lafteeda riwaayad, heeso iyo in la hal maasha la iskaga dejiyo; in warbaahinta laga salaamo madaxweynaha, afadiisa, saddexda gole iyo saddexda xisbi; iyo in la sameeyo intaas iyo in kale oo laysla yaqaannaa ba waa ku-dayasho indho la’! Haddaa ma xeer sharci-dejintu ansixisay oo intaasba jideeyay ayaa jira? Miyaanay ahayn wax inta la joogteeyay, sidaas uun lagu qabatimay? Waxa kale oo ay u badan tahay in badiba dadkii si uun uga qayb qaatay xusku aanay jawaabo ku filan u haynnin sababta ay  maalintan u hidiyeen.
Waxaaba suurtowda in ay ciddii su’aalahaa weyddiisa fitneeyaan, qaran-dumis ku xidhiidhiyaan ama dareenno kale oo agaheenna yaalla la doontaan
Maadaama oo la xusayo maalintii gobannimadu dib u dhalatay, waxa arlada simay dhaldhalaalka iyo
shacniga midabbo goonni ah, waxaana la daaray nalal iftiinkooda lagu daraandarayo. Codad muyuusig
lagu ladhay oo aan heesnimada wax badan la wadaagin ayaa kob walba laga tebiyay, qoobka iyo meelo kalena waa
laga cayaaray. Baabuur yaryar oo la saaray dad yaryar oo calammo ka lusha ayaa iyagana si xawli ah loo eryay.
 Waa la is bogaadiyay, sawirro badan oo calanku ka muuqdana waa la galay. Caweys-wadareedyo (baadhi) aan wax xidhiidh ah la lahayn xuskan ayaa la abaabulay. Warbaahintana waxa laga arkayaa muuqaallo isku wada mid ah oo aan meelna ka soo gelin waddaniyadda loo muraaqoonayo.
Intaa iyo in kale oo badan waxa loo sameeyay si loo muujiyo in dalka la jecel yahay,
qarannimada loo hanweyn yahay, horumarka Jamhuuriyaddana loo wada heellan yahay.
Laakiin haddii ay yuhuun dal jacayl iyo aragti waddaniyadeed jirto, miyaanay wax iska beddeleen hab-nololeedka bulshadeenna? Ma sharciga iyo dawladnimada ayaynu ismoodsiis u rogi lahayn? Ma musuqa iyo maamulxumada ina dishootay ayaynu wax iska caadi ah u arki lahayn ama ku faani lahayn? Ma qabyaaladda qayrkeen innaga reebtay ayaynu bili
lahayn oo qarannimada ayaynu quudhsan lahayn? Ma danayste miidhan oo “Maxaa iga galay” la soo taagan ayaynu iskugu bixi lahayn? Ma xashiiska ina dul tuulan ayaynu dugsan lahayn? Mise waxaynnu noqon lahayn ummad wada jirta, isku duuban, samaha u darban, danta wadareed mudnaan siisa oo aragti ummadnimo wax ku doorata, waxna ku diidda? Bal adba.
Maalinta oo la caashaqaa waxba kuma biirinayso baadigoobka aynnu ugu jirno nolol tan dhaanta.
 Maalmuhu waxay ka dhashaan isbedbeddelka dayaxa iyo cadceedda oo ah makhluuqaad u tasbiixsanaya Khaaliqii
  uumay. In maalmaha midkood loo buseelo oo la bogaadiyo, mid kalena la baasaysto oo la beleeyaa waa kasdarro.
  Subax dhalatay caadkeeda, ha ka bogan wax-saarkeeda. Maalintu eed iyo ammaan to
  onna kuma laha inay xilkeeda gudato, laakiin dadka la karaameeyay ayaa looga fadhiyaa qaabaynta maalmaha iyo qurxintoodaba. Waa suurtogal inaad tan samayso, sargoyso oo aad saafto – haddii aad aaminsan tahay awoodaha lagu siiyay iyo furayaasha albaabbada xujada adag.
Xuskan iyo xusuustan, dadka ka qaybgalay waxa foolaad u ah una badan facii dhashay xilliyadii ka
 dambeeyay maalinta la xusayo. Iyagu ma yaqaannaan sababta xuskan loo calmaday, sababta loo jideeyay ee sharci looga dhigay iyo sababta muuqaalkeedu sidan u noqday ee si kasta oo kaleba u noqon kari waayay. Sidoo kale, wax badan kama oga sababihii dhaliyay in maalintan laga noqdo israacii labada ummadood ee 1960-kii. Dembi kuma laha inay taas warmoog ka yihiin oo xog iyo hawaale-warran ku saabsan sooyaalka maalintan kamay helin da’dii kor uga weynayd. Inta loo sheegaa waa in isku wada mid ah oo sidii midhaha darayga duuduub ku liqa lagu yidhaa. Waxa intaas u raacda heesahaas nuxurka ka arradan iyo hallaasi kale oo lagaga baxsanayo xaqiiqooyin jiray ama jira. Sidaas darteed, ceebi kama
 raacayso haddii ay maalintan u rogtaan fursad ay ku madadaashaan, ku cayaaraan ama ku xaraabaystaan.
 Qoraalkan waxa la daabacay May 20, 2012. Xuskan awgii ayaan mar kale u faafiyay hadda.
