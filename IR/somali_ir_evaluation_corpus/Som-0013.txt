Mana gudan xilkaagii Mana gabin xaqaagii Xasuustana ma moogiye Xujadaada weyn baan Xag aan ka ga hagaagiyo Xeeligeegii laayahay! Saddex-goor-xaq-mudaney Xinjirtayda dhiiggaay
Xaramkii labaadey Xaaska haybaddiisaay Xag alliyo dhankaagay Qudhu igaga xidhantee La’aantaa xayaatada
Xabaal baan ka gali laa. Xadhkihii sammaantiyo Heeryadii xaqiiqada Xajisee adkaysaay Qof xannaanadaadiyo Xiisahaaga waayaa Xagaldaac ka bixi waa Xiskiisuna ma buuxsamo.
Xayndaabka guushaay Xaruntii aqoontaay Halabuur xuruuftiyo Xarakeeyo maansada Adigaa xanjaadkiyo Hooyo xaynka ku af bara Deeqsi xoolo badan oo
Xaasidnimo ka saahiday Adaa xeerka soo bara.
Hablo xuural-cayniyo Xariir guudka loo dabay Xulantida la tiigsado Adaa xoor ku soo horay U sii xaadhay daw siman Misna faray xuduuddiyo
Inta la ga xishoodiyo Inta aan xajiin iyo Xumo la gu ogaynee Garashadu u xilatee Xusulduubka raadcada
Xergi loo gu baratamo. Markuu xoolka jiifiyo Markuu xoogga lee yahay Xildhibaanka uunkani La’aantaa xal-keenaa Xero oodi kari waa. Xarumaha caloosheed
Hooyo i gu xammaashiyo
Xanaf iyo kulayl iyo
Xanuun fooshu lee diyo
Qaydkiyo xansheerkaad
Wallee i gu xambaartiyo
Xaqii naaska maba gudo.
Xiskaygaad ku milantoo
Xididda halbawlaha
Xinjiraha u qaadiyo
Xubnahayga oo dhami
Xaqa aad ka mudantay
Ku xadraynayaanoo
In ta xay aad tahay baan
Xurmayntaada qaanta ah
Xirib qudha qiyaas le’eg
Xilbax in aan ku soo gudo
Ku xisaabtamaayoo
Haddaan xoog u lee yoon
Xayiraaya dhiillada
Xanuun iyo bukaan iyo
Xummad maba ad aragteen
Anigaa xawilan laa
Dhibta kuu xammili laa. Xushmayntaada ruux gabay
Xaqdhawrkaaga baal maray
Ma xasilo adduunyada
Xawdkii rasuulkiyo
Janno waa ka xaaraan.
Qof xeerkaaga sheeg yidhi
Xuduuddiisa gaadh yidhi
Ku xabeebay mooyee
Xusul qudha dhammayn waa
Anna xarafka maansada
Nabarrada xanuunka leh
Ku xadhaadhi mooyiye
Xaasha’e ismaan odhan
Xaqa hooyo lee dahay
Carrab baa xaddidi kara.
Xudduntaan ka beermaay
Xujadii adduunkaay Xogogaalka dhaqankaay
Xildhibaanka noloshaay
In ta xidid ku nool yahay
Xagtintiyo dhibaatada
Xayndaab biroo adag
Xijaab aan la mari karin
Kaa ga xeeryay Mawluhu
Rabbigay xabaashana
Xaraaraha Fardawsaad
Xaadin kaaga qoondee
Anna xiise duugiyo
Dareen xaaluf-diidiyo
Xadantiyo kal kuu xalan
Waa mid aan la xadi karin.
Xeedhada aduunkaa
Xawd i gu sabaysoo
Xamashkiyo ugbaadkii
Cidhifyada ku xidhatee
Xajka kaama baajeen!